نظریه روابط ریاضی در قرآن که اعجاز عددی قرآن نیز نامیده می‌شود، به ادعای وجود روابط ریاضی در قرآن می‌پردازد. برای اولین بار در سال ۱۹۸۴ عبدالرزاق نوفل از واژه «اعجاز» برای تناسب اعداد در قرآن استفاده نمود؛ و در کتاب «الاسلام دین و دنیا» چنین آورد که واژه دین و دنیا در قرآن به‌طور برابر استفاده شده‌اند؛ اما مطرح‌ترین پژوهشها در این زمینه توسط محمدرشاد خلیفه، شیمی دان مصری مقیم ایالات متحده انجام شد. وی با کمک رایانه طی ۴ سال کلمات قرآن را بررسی کرد و مدعی شد که ارتباط ویژه‌ای را یافته‌است که با عدد ۱۹ ارتباط دارد؛ همچنین حروف مقطعه یکی از پایه‌های نظریه وی بودند. رشاد خلیفه پس از مطرح نمودن ادعای پیامبری، توسط مسلمانان به ضرب چاقو به قتل رسید.از جمله منتقدین این دیدگاه می‌توان به عباس یزدانی، منصور پهلوان و محمدنبی احمدی اشاره نمود. این گونه نظریه‌ها با دو مشکل مواجه هستند: اول آنکه هر فردی می‌تواند عددی دلخواه را معیار قرار داده و به تناسب‌هایی دست یابد و دوم اینکه صحت آمار بسیاری از محققان سؤال برانگیز است و تعمیم نمی‌یابند.