جنبش مشروطه، جنبش مشروطه‌خواهی یا جنبش مشروطیت، مجموعه کوشش‌ها و رویدادهایی در نظر و عمل است که برای مشروط کردن قدرت حاکمیت، نهادینه سازی آزادی سیاسی، برقراری عدالت قضایی و حکومت قانون آغاز شد و برای تثبیت این آرمان ها و رفع مشکلات آن ها به مدت چند سال در ایران ادامه پیدا کرد.
این جنبش از ماجرای به چوب بستن تجار شروع شد و نخست تأسیس «عدالتخانه» را مدنظر قرار داد. مرحله اول، موسوم به انقلاب مشروطه، منجر به امضای فرمان مشروطه به دست مظفرالدین شاه قاجار در ۱۳ مرداد ۱۲۸۵ شد. سپس، تلاش ها تا دوره محمدعلی شاه قاجار برای تبدیل حکومت استبدادی به حکومت مشروطه ادامه یافت و منجر به تشکیل مجلس شورای ملی و تصویب نخستین قانون اساسی کشور ایران شد. پس از آنکه محمدعلی شاه قاجار مجلس را به توپ بست و مشروطه خواهان را سرکوب نمود، مرحله دوم جنبش درگرفت. سپس مشروطه خواهان محمدعلی شاه را شکست دادند و تبعید کردند و فرزندش احمدشاه را به تخت نشاندند.
جنبش مشروطه‌خواهی تا تثبیت حکومت قانون و رفع مشکلات آن، تا چند سال پس از فرمان مشروطه نیز ادامه پیدا کرد. در طی این مدت درگیری های میان دو حزب اصلی مشروطه خواه، دموکرات ها انقلابیون و اعتدالیون عامیون به انسجام و استحکام جنبش آسیب زد و منجر به تشکیل دولت های متزلزل و ضعیف گردید. در نهایت، در پی انتصاب مورگان شوستر، روسیه تزاری به ایران التیماتوم داد و مجلس مدتی تعطیل شد. این رخداد به همراه حوادث مربوط به ایران در جنگ اول جهانی جنبش را بشدت تضعیف کرد، به طوری که در جای جای کشور شورش و جنگ داخلی و قحطی و بیماری بروز نمود و در اثر آن جنبش مشروطه زوال یافت.