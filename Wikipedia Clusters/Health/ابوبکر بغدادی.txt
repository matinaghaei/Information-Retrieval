ابوبکر بغدادی با نام اصلیِ ابراهیم عواد ابراهیم البدری القریشی یا ابراهیم عواد ابراهیم علی محمد البدری السامرائی (زادهٔ ۲۸ ژوئن ۱۹۷۱ – درگذشتهٔ ۲۶ اکتبر ۲۰۱۹) رهبر گروه شبه نظامیِ جهادگرای سلفی با نام دولت اسلامی عراق و شام (داعش) طی سال‌های ۲۰۱۰ تا ۲۰۱۹ بود. بغدادی با رهبری گروه داعش و اعلام خلافتی خودخوانده، مناطقی را در عراق، سوریه، لیبی و افغانستان تصرف کرد. او که به دلیل قتل‌های وحشیانه توسط پیروانش به شهرت رسید، مسئول ده‌ها حمله تروریستی و کشتار دسته‌جمعی انجام شده در مناطق مختلف جهان به شمار می‌رفت.او پیش‌تر با نام‌های  ابراهیم و ابودعاء شناخته می‌شد و بعداً با نام ابوبکر بغدادی و عنوان امیرالمؤمنین الخلیفه ابراهیم شهرت یافت. وزارت امور خارجه آمریکا در ازای جاسوسی یا اطلاعاتی که منجر به دستگیری یا مرگ او شود، «۲۵ میلیون دلار» جایزه تعیین کرده بود.بغدادی در ابتدا از اعضای القاعدهٔ عراق بود سپس از آن گروه جدا شد و داعش را بنا نهاد. داعش اقدامات مسلحانه گسترده‌ای در عراق و سوریه انجام داد که حمله به شهر سامرا جهت تصرف این شهر و همین‌طور حمله به شهر موصل در خرداد ۱۳۹۳ از آن جمله‌اند. رهبر گروه داعش هنگام خطاب قرار دادن فرماندهانش نقاب می‌زد که باعث شده بود به او لقب «شیخ نامرئی» بدهند. نام او در لیست ده رهبر خطرناک‌ترین گروه‌های تروریستی قرار داشت. بغدادی در ۲۶ اکتبر ۲۰۱۹ طی عملیات نیروهای ویژهٔ آمریکایی در استان ادلب سوریه، پس از محاصره شدن خود را منفجر کرد و کشته شد.