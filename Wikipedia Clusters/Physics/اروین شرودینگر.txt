اِروین رودولف یوزف آلکساندر شرودینگر (به آلمانی: Erwin Rudolf Josef Alexander Schrödinger) (زاده ۱۲ اوت ۱۸۸۷ – درگذشته ۴ ژانویه ۱۹۶۱) فیزیکدان مشهور اتریشی، و از کسانی بود که در پیشنهاد و گسترش نظریه موج، نقش اساسی داشتند. از مکانیک موجِ او، نتایجی اساسی در مکانیک کوانتومی پدیدار شد.شرودینگر در سال ۱۹۰۶ وارد دانشگاه وین شد و در سال ۱۹۱۰ دکترا گرفت. او پس از آن، در جنگ جهانی اول حضور یافت.در سال ۱۹۲۰، نظریه‌ای به نام مکانیک کوانتومی پای به عرصه نهاد و شرودینگر آن‌را به مفیدترین شکل به شیمی‌دانان عرضه کرد.
او در سال ۱۹۲۱ به دانشگاه زوریخ رفت و در سال ۱۹۲۶، اساسی‌ترین معادله غیر نسبیتی در مکانیک کوانتومی برای توصیف حالت یک ذره را به نام معادله شرودینگر به ثبت رساند و با کمک‌گرفتن از اصل عدم قطعیت، مدل جدید اتمی را، به نام اوربیتال اتمی، پیش نهاد. شرودینگر در سال ۱۹۳۳ به همراه پل دیراک، فیزیکدان انگلیسی، برای پیشنهاد معادله موج، برنده جایزه نوبل فیزیک شد، و در سال ۱۹۳۵ به همراه آلبرت اینشتین، آزمایش گربه شرودینگر را مطرح کرد. او در سال ۱۹۳۶ رئیس دانشگاهِ گراتس در اتریش شد، و در سال ۱۹۳۸ با ورود نازی‌ها به اتریش، اتریش را ترک کرد.شرودینگر در ۴ ژانویه ۱۹۶۱ در وین، در ۷۳ سالگی، به دلیل بیماری سِل درگذشت.او با اینکه از خانواده‌ای مسیحی می‌آمد، خداناباور (آتئیست) بود. به عنوان یک بی‌دین، شرودینگر خدا را آفرینندهٔ جهان نمی‌دانست و همواره، سنت‌گرایی دینی را نفی می‌کرد. با این حال، او به ادیان شرقی همچون بودیسم، هندوئیسم و جِینیسم و همچنین به همه‌خدایی اسپینوزا، علاقه داشت. او از نمادهای مذهبی در نوشته‌هایش استفاده می‌کرد. شرودینگر باور داشت که تلاش‌های علمی‌اش، دست آخر به یافتن سرچشمۀ هستی خواهد انجامید.